Zimbili Vilakazi | February 23, 2022UBHUQUZA ekhaya umfundi wentombazane oneminyaka engu-13 oxoshwe esikoleni, Ogwini High, eMlaza, ngoMsombuluko, okuthiwa unesiphiwo sokuboniswa izinto.Ngokusho komzali walo mfundi, lokhu kuza emva kokuthi ubuholi besikole bufinyelele esivumelwaneni sokuthi akuphephile ukumgcina esikoleni ngoba kuthiwa ukuboniswa kwakhe izinto, kungagcina kumxabanise nabanye abafundi nothisha esikoleni.Ngokusho komzali womfundi esingeke salidalula igama lakhe, umndeni awuyithandanga indlela isikole esisingathe ngayo udaba. Ukholelwa ukuthi yize kuwudaba olubucayi kodwa indodakazi yawo inelungelo lokuthola imfundo.Uthe inkinga yomntwana iqale ngonyaka odlule, lapho kuvele khona ukuthi unesiphiwo sokubona, wathi bamenzele amagobongo, bamcelela edlozini ukuthi lingamphazamisi, aqhubeke nokufunda.Umzali wakhe uthe zibekhona izinto ebezenza ukuthi basole ukuthi kukhona into ehlangene nokubona izinto abanye abantu abangaziboni.Uthe bamthathile bamyisa kumuntu obonayo, phakathi kwezinto afike waziveza ukuthi kunomngani wakhe okufanele aziqhelelanise naye ngoba unenkolo yobuSathane, waxwayiswa ukuthi akahlehle kuye ngaphandle kokusho okuthile kodwa kwenzeka ukuthi yena wavele wayibhadlaza indaba.“Alufikanga ke kahle udaba kumzali wengane ngoba ngoLwesihlanu, wabika enkundleni yokuxhumana yesikole ukuthi ayimphathi kahle indaba yokuthi ingane yakhe kuthiwe iyilungu lenkolo laSathane,” kusho umzali womfundi oxoshiwe.Uthe isikole sibe sesifinyelela esinqumeni sokuthi kuxoshwe ingane yakhe ngaphandle kokuthi yena abizwe esikoleni azozwakalisa uvo lwakhe njengomzali.Uthi indaba yesiphiwo sabantu abadala yinto okufanele ingabe iyaqondwa kangcono eNingizimu Afrika.“Into ejwayelekile, ukuthi kuyenzeka kube khona umuntu ongenwa ngabantu abadala emncane. Kungizwisa ubuhlungu ukuthi isikole sibone kuyindlela elungile ukuthi simxoshe umntwana wami,” kusho umzali.Uthe ingane yakhe yize yenzelwa amagobongo, kwacelwa edlozini ukuthi iqhubeke nesikole kodwa ukuboniswa izinto, akumile. Uthe kusenzeka namanje ukuthi iphuphe izinto zinjengoba zinjalo, kwesinye isikhathi kuphoqe ukuthi izisho. “Ilokho ke isikole esithe ngeke sikwazi ukumelana nakho ngoba okusho ukuthi baningi abantu esazokhipha izindaba zabo esikoleni.Imizamo yokuthola uthishanhloko ayiphumelelanga. Obambe ucingo esikoleni uthe akekho nezinombolo zocingo lwakhe oluwumakhalekhukhwini akanazo.Nemizamo yokuthola isigungu esilawula isikole ayiphumelelanga.Okhulumela uMnyango KwaZulu-Natal uSihle Mlotshwa uyale izinhlangothi zombili ezithintekayo bekumele ngane zihlanganile zaxoxisana.Uthe isikole kuhle ukuthi simbize umfundi onobizo kanye nomzali wakhe, baqwashiswe ngokuthi isikole indawo yokufunda kuphela, hhayi eyokwenza ezinye izinto ezingahlangene nokufunda.Uthe uMnyango awukuphasisi ukuthi axoshwe kodwa futhi kufanele adonswe ngendlebe ukuthi angazikhulumi izinto ezizodala ukuthi kusuke uthuthuva esikoleni.Share this article:ShareTweetShareShareEmail